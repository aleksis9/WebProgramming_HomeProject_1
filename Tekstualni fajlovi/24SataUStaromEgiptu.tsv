Jedan dan iz života tamošnjih stanovnika.

Upoznajte Egipat pod usplamtelim okom boga sunca Ra. Tokom jednog dana, susrećemo dvadeset četvoro Egipćana iz svih slojeva društva – od cara do hlebara, od sveštenice do ribara, od vojnika do babice i kroz njihove oči posmatramo kako je tekao dan u starom Egiptu.

Vratite se u stari Egipat i provedite jedan dan s ljudima koji su tamo živeli.

Stari Egipat važi za zemlju tajni. Piramide, mumije, sfinge, hijeroglifi, zlato, kletve faraona – nije li ova iščezla civilizacija jedna ogromna zagonetka? Međutim, zanimljivo je upravo to što ni o jednoj državi iz antičkih vremena ne znamo toliko mnogo kao o Egiptu. Nebrojeni sačuvani verski i književni tekstovi, zapisi iz svakodnevnog života, monumentalni spomenici, pogrebni običaji zahvaljujući kojima imamo uvid čak i u tkanine i jela prosečnog ili bogatog Egipćanina – do nas je doprlo, a arheolozi i dalje otkrivaju novo, nepregledno blago ove zemlje. I zato Donald P. Rajan poziva čitaoca da zaviri iza zavese mistike i otkrije potpuno drugačiji Egipat – različit, a istovremeno neočekivano nalik našem savremenom životu. Njegovi žitelji muče slične muke, gaje slične ambicije, rađaju se ili umiru, rade ili uživaju u tuđem radu.

Užitak za čitanje, pisan gotovo za svaki uzrast, 24 sata u Egiptu obećava još jedno izuzetno putovanje kroz svet starih civilizacija.